其安也易持也
其未兆也易謀也
其脆也易破也
其微也易散也

為之於未有
治之於未亂

合抱之木
作於毫末

九成之臺
作於纍土

千里之行
始於足下

為之者敗之
執之者失之

聖人無為故無敗也
無執故無失也

人之敗也
恆於其且成也敗之

故
慎終若始
則無敗事矣

是以聖人

欲不欲
而不貴難得之貨

學不學
而復眾之所過

是以能輔萬物之自然
而弗敢為
