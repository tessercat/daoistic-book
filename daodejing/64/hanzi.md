其安也易持也
其未兆也易謀也
其脆也易泮也
其微也易散也

為之於其未有也
治之於其未亂

合抱之木
生於毫末

九層之臺
起於累土

千里之行
始於足下

為之者敗之
執之者失之
是以聖人無為
故無敗
無執
故無失

民之從事
常於其幾成而敗之
故曰
慎終
如始
則無敗事

是以聖人欲不欲
不貴難得之貨

學不學
復衆人之所過
以能輔萬物之自然
而弗敢為
