# Grit

https://ctext.org/dao-de-jing#n11630

昔之得一者
天得一以清
地得一以寧
神得一以靈
谷得一以盈
萬物得一以生
侯王得一以為天下貞

其致之
天無以清將恐裂
地無以寧將恐發
神無以靈將恐歇
谷無以盈將恐竭
萬物無以生將恐滅
侯王無以貴高將恐蹶

故貴以賤為本
高以下為基
是以侯王自稱孤寡不穀

此非以賤為本耶
非乎
故致數譽無譽
不欲琭琭如玉
珞珞如石
